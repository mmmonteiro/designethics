# Il Codice Etico del Designer

* [Il designer è prima di tutto un essere umano.](#il-designer-è-prima-di-tutto-un-essere-umano)
* [Il designer è responsabile del lavoro che immette nel mondo.](#il-designer-è-responsabile-del-lavoro-che-immette-nel-mondo)
* [Il designer tiene più all'impatto che alla forma.](#il-designer-preferisce-leffetto-allo-stile)
* [Il designer ha l'obbligo di fornire al datore di lavoro non solo la propria manodopera ma anche il proprio parere.](#a-designer-owes-the-people-who-hire-them-not-just-their-labor-but-their-counsel)
* [Il designer accoglie le critiche.](#a-designer-welcomes-criticism)
* [Il designer ambisce a conoscere il proprio pubblico.](#a-designer-strives-to-know-their-audience)
* [Il designer non crede nei casi limite.](#a-designer-does-not-believe-in-edge-cases)
* [Il designer fa parte di una comunità di professionisti.](#a-designer-is-part-of-a-professional-community)
* [Il designer accoglie la diversità e la competitività nel suo campo.](#a-designer-welcomes-a-diverse-and-competitive-field)
* [Il designer dedica tempo all'autoriflessione.](#a-designer-takes-time-for-self-reflection)

---

### Il designer è prima di tutto un essere umano.

Prima di essere un designer, sei un essere umano. Come ogni altro essere umano, fai parte di un contratto sociale. Tutti noi condividiamo lo stesso pianeta. Scegliendo di essere un designer scegli di avere un impatto sulle persone che entrano in contatto con il tuo lavoro, puoi aiutarle o danneggiarle con le tua azioni. Gli effetti di ciò che immetti nel tessuto della società dovrebbero sempre essere una considerazione chiave del tuo lavoro.

Ogni essere umano su questo pianeta è obbligato a fare del proprio meglio per lasciare questo pianeta in una forma migliore rispetto a quella in cui lo abbiamo trovato. I Designer non possono tirarsene fuori.

Quando fai un lavoro che per avere successo implica disparità di stipendio o distinzioni di classe, stai fallendo nel tuo ruolo di cittadino e, conseguentemente, di designer.

### Il designer è responsabile del lavoro che immette nel mondo.

Il design è una disciplina d'azione. Sei responsabile per ciò che immetti nel mondo. Ha il tuo nome sovraimpresso. E mentre è di fatto impossibile predire come possa essere usato il tuo lavoro, non dovrebbe sorprendere se quando tale lavoro è fatto per danneggiare qualcuno, riesce poi nel suo intento. Non possiamo sorprenderci se una pistola che abbiamo progettato uccide poi qualcuno. Non possiamo sorprenderci quando un database che abbiamo progettato per schedare gli immigrati porta poi alla loro deportazione. Quando produciamo deliberatamente un lavoro che ha l'intento di danneggiare, stiamo abdicando alle nostre responsabilità. Quando, per ignoranza, produciamo un lavoro che danneggia altri perché non ne abbiamo considerato la completa ramificazione, ci dobbiamo sentire doppiamente colpevoli.

Il lavoro che porti nel mondo è la tua eredità. Continuerà a vivere dopo di te. E parlerà per te.

### Il designer preferisce l'effetto allo stile

Dobbiamo temere le conseguenze del nostro lavoro più di quanto amiamo l'astuzia delle nostre idee.

Il design non esiste nel vuoto. La società è il sistema più grande sul quale possiamo avere un effetto e tutto ciò che fai è parte di quel sistema, sia il bello che il brutto. Alla fine dobbiamo giudicare il valore del nostro lavoro basandoci su quell'effetto, piuttosto che su qualunque considerazione di natura estetica. Un oggetto che è stato progettato per provocare del danno alle persone non può essere considerato "ben progettato", non importa quanto esteticamente accattivante esso possa apparire, perché per progettarlo adeguatamente lo si progetta per provocare del danno agli altri. Qualunque cosa venga progettata da un regime totalitario non è "ben progettata" perché è stata progettata da un regime totalitario.

### Il designer deve non solo il proprio lavoro, ma anche il proprio consiglio, alle persone che lo impiegano.

Quando vieni assunto per progettare qualcosa, vieni assunto per la tua competenza. Il tuo lavoro non è unicamente quello di portare a termine il progetto, ma di valutarne anche l'impatto. Il tuo lavoro comprende anche comunicare l'entità di tale impatto al tuo cliente o datore di lavoro. E fosse, tale impatto, negativo è parte del tuo lavoro comunicarlo al tuo cliente in modo, se possibile, di eliminarlo.
In caso fosse impossibile eliminare questo impatto negativo, è il tuo lavoro prevenire che il progetto stesso veda la luce del giorno. In altre parole, non vieni unicamente impiegato per scavare una buca, ma per valutarne l'impatto economico, sociologico ed ecologico. Se la buca non passa questi test, il tuo lavoro è di distruggere le vanghe.

Il designer usa la propria competenza al servizio di terzi, senza essere uno schiavo. Saper dire di no è un'abilità del designer. Chiedere perché è un'abilità del designer. Alzare gli occhi al cielo non lo è. Chiedersi perchè stiamo producendo qualcosa è una domanda infinitamente migliore che chiedersi se siamo in grado di produrla.

### Un designer accetta le critiche

Nessun codice etico dovrebbe proteggerti dalle critiche, siano queste da parte dei clienti, dal pubblico, da altri designer. Dovresti, invece, incoraggiare le critiche in modo da produrre miglior lavoro nel futuro. Se il tuo lavoro è così fragile da non essere in grado da sostenere alcuna critica, non dovrebbe esistere. Bisogna controllare bene le gomme sulle ruote del tuo lavoro ben prima che venga rilasciato per le strade. E sii aperto a critiche da ogni dove.

Il ruolo del giudizio critico, quando appropriato e ben formulato, è di valutare e migliorare il lavoro. La critica è un dono. Rende il buon lavoro migliore. Ed evita che quello cattivo veda la luce del giorno.

Il giudizio critico andrebbe chiesto, ed accettato, durante ogni fase del processo di progettazione. Non puoi rimediare una torta venuta male una volta cotta. Ma puoi aumentare le possibilità che un progetto abbia successo ottenendo riscontro dal principio, e spesso. É tua responsabilità richiere un giudizio critico per il tuo lavoro.

### Un designer si impegna a conoscere il proprio pubblico

Il Design è una soluzione intenzionale ad un problema ottenuta operando all'interno di un numero di vincoli. Per capire se stai risolvendo con successo questi problemi è necessario conoscere le persone che stanno incontrando questi problemi. E, se sei parte di un gruppo di lavoro, il tuo gruppo si deve impegnare nel rispecchiare queste persone. Quanto più un gruppo di lavoro riesce a rispecchiare il pubblico per cui sta risolvendo unb problema, tanto più riuscirà a risolverlo completamente. Il gruppo di lavoro sarà in grado di affrontare il problema da diversi punti di vista, da ambienti diversi, da diversi insiemi di necessità ed esperienze. Un gruppo con un singolo punto di vista non sarà mai in grado di capire a fondo i vincoli del progetto così come un gruppo in grado di osservare lo stesso da più punti di vista.

E l'empatia? Empatia è una bella parola da usare al posto di "esclusione". Se vuoi capire come una donna userebbe qualcosa che stai progettando, aggiungi una donna al gruppo di lavoro che sta lavorando al progetto.

### Un designer non crede nei casi limite.

Quando decidi per chi è rivolto il design, stai implicitamente decidendo quali soggetti ne saranno esclusi. Per anni abbiamo considerato le persone che non erano centrali al successo dei nostri prodotti come "casi limite". Abbiamo emarginato delle persone. E abbiamo deciso che ci fossero persone nel mondo i cui problemi non erano meritevoli di essere risolti.

Facebook ora si vanta di avere 2 miliardi di utenti. L'1% di 2 miliardi di persone, che verrebbe considerato da molti prodotti come caso limite, è venti milioni di persone. Queste sono le persone emarginate.

> “Quando chiami qualcosa un 'caso limite', stai effettivamente definendo i limiti di ciò a cui dai valore.”  —  Eric Meyer

Queste sono le persone transgender che si trovano a fronteggiare i casi "vero nome". Queste sono le mamme single coinvolte nelle situazioni “entrambi i genitori devono firmare”. Questi sono gli immigrati anziani che si presentano per votare e che non possono ottenere le schede elettorali tradotte nella loro lingua nativa.

Loro non sono casi limite. Sono esseri umani e gli dobbiamo il meglio del nostro lavoro.

### Un designer è parte di una comunità di professionisti.

Sei parte di una comunità di professionisti e il modo in cui svolgi il tuo lavoro e gestisci la tua professionalità influenza tutti i membri. Proprio come la marea influenza tutte le barche, cagare in piscina influenza tutti i nuotatori. Se sei disonesto con un cliente o con un datore di lavoro, il designer che verrà dopo di te ne pagherà il prezzo. Se lavori gratis, al designer che verrà dopo di te verrà richiesto di fare la stessa cosa. Se cedi a fare un cattivo lavoro, il designer che verrà dopo di te dovrà sforzarsi il doppio per rimediare.

Nonostante il designer abbia il diritto di guadagnarsi da vivere al meglio delle proprie abilità e opportunità, farlo a discapito degli altri che condividono il mestiere è un disservizio per tutti noi. Non essere scorretto nei confronti degli altri designer per trarne un vantaggio personale. Questo include i re-design pubblici del lavoro altrui, i bozzetti per prospect, ~~lavoro non richiesto~~ e plagio.

Un designer aspira a costruire la comunità, non a dividerla.

### Un designer apprezza un settore competitivo e diversificato.

Nel corso della sua intera carriera, un designer aspira ad imparare. Significa confrontarsi con ciò che non sa. Significa ascoltare le esperienze delle altre persone. Significa accogliere e incoraggiare le persone che provengono da background e culture differenti. Significa dare spazio alle persone che la società ha storicamente escluso.

Dobbiamo dar spazio alle voci storicamente marginalizzate per far sì che possano essere sentite nella nostra professione. La diversità porta a risultati e soluzioni migliori. La diversità porta a design migliori.

Un designer tiene sempre a bada il proprio ego, sa quando chiudere la bocca e ascoltare. È consapevole dei suoi pregiudizi e ascolta i suggerimenti, e lotta per dare spazio a coloro che non sono stati ascoltati.

### Un designer si prende del tempo per riflettere.

Nessuno rinuncia alla propria etica da un giorno all'altro. È un processo che avviene lentamente, uno scivolone alla volta. È una serie di piccole decisioni che potrebbero perfino sembrare giuste in quel momento ma prima di accorgertene stai progettando l'interfaccia utente di ricerca per il negozio di armi di Walmart.

Prenditi periodicamente del tempo per riflettere. Valuta le decisioni che hai preso recentemente. Sei rimasto fedele a te stesso? Oppure stai lentamente spostando i tuoi paletti etici un poco alla volta ad ogni promozione che ricevi?

Sei andato fuori rotta? Correggila. Il tuo lavoro è dannatamente poco etico? Cercane un altro.

Il tuo lavoro è una scelta. Fa che sia giusta.
