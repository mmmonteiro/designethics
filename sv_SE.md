# Etisk kod för designers


* [En designer är först och främst en mänsklig varelse.](#en-designer-är-först-och-främst-en-mänsklig-varelse)
* [En designer är ansvarig för det arbete hen tillför världen.](#en-designer-är-ansvarig-för-det-arbete-hen-tillför-världen)
* [En designer värderar påverkan över form.](#en-designer-värderar-påverkan-över-form)
* [En designer är skyldig sina uppdragsgivare inte bara sitt arbete utan även sitt omdöme.](#en-designer-är-skyldig-sina-uppdragsgivare-inte-bara-sitt-arbete-utan-även-sitt-omdöme)
* [En designer välkomnar kritik.](#en-designer-välkomnar-kritik)
* [En designer strävar efter att känna sin målgrupp](#en-designer-strävar-efter-att-känna-sin-målgrupp)
* [En designer tror inte på extremfall.](#en-designer-tror-inte-på-extremfall)
* [En designer är en del av en professionell gemenskap.](#en-designer-är-en-del-av-en-professionell-gemenskap)
* [En designer välkomnar ett fält präglat av mångfald och konkurrenskraft.](#en-designer-välkomnar-ett-fält-präglat-av-mångfald-och-konkurrenskraft)
* [En designer tar sig tid för självreflektion.](#en-designer-tar-sig-tid-för-självreflektion)


***



### En designer är först och främst en mänsklig varelse.

Före du är en designer, är du en mänsklig varelse. Som alla andra mänskliga varelser på den här planeten är du en del av det sociala kontraktet. Vi delar en planet. Genom att välja att bli designer väljer du att påverka de människor som kommer i kontakt med ditt arbete. Du kan antingen hjälpa eller skada dem med dina handlingar. Ta alltid hänsyn till den effekt ditt skapande arbete har på samhället.

Alla mänskliga varelser på den här planeten är förpliktigade att göra sitt bästa för att lämna planeten i ett bättre skick än vi fann den. Designers kan inte välja bort detta.

När du utför arbete som - för att bli framgångsrikt - är beroende av inkomst- eller klasskillnader misslyckas du med ditt medborgerliga arbete, och därför också som designer.



### En designer är ansvarig för det arbete hen tillför världen.

Design är en handlingens och verkans disciplin. Du är ansvarig för vad du skapar och tillför världen. Det har ditt namn på sig. Även om det är omöjligt att förutse hur ditt arbete kommer att bli använt, borde det inte förvåna om arbete som är menat att skada någon också uppfyller sin uppgift. Vi kan inte förvånas när ett vapen vi designat dödar någon. Vi kan inte bli förvånade när en databas vi designat för att katalogisera flyktingar orsakar att dessa flyktingar blir deporterade. När vi medvetet skapar något vars syfte är att skada avsäger vi oss vårt ansvar. När vi omedvetet skapar något som skadar andra för att vi inte tänkte igenom konsekvenserna av detta arbete, är vi dubbelt skyldiga.

Arbetet som du tillför världen är ditt arv. Det kommer att överleva dig och det kommer att tala för dig.


### En designer värderar påverkan över form.

Vi behöver frukta konsekvenserna av vårt arbete mer än vi älskar finurligheten och skönheten hos våra idéer.

Designers existerar inte i ett vakuum. Samhället är det största systemet vi kan påverka och allt du gör är en del av detta system, både gott och ont. Till slut måste vi bedöma värdet av vårt arbete baserat på denna påverkan snarare än på estetiska överväganden. Ett objekt som är designat för att skada människor kan inte sägas vara väl designat, oavsett hur estetiskt tilltalande det än må vara, eftersom att designa objektet väl är att designa det för att skada andra. Ingenting som en totalitär regim designar är väl designat eftersom det är designat av en totalitär regim.


### En designer är skyldig sina uppdragsgivare inte bara sitt arbete utan även sitt omdöme.

När du anlitas för att designa någonting är du anlitad för din expertis. Ditt jobb är inte bara att utföra uppdraget, utan att också överväga effekterna av det utförda arbetet. Ditt jobb är att vidarebefordra konsekvenserna av det utförda arbetet till uppdragsgivaren eller arbetsgivaren. Om dessa effekter är negativa är det ditt jobb att vidarebefordra detta till din uppdragsgivare och - om det är möjligt - eliminera de negativa effekterna av ditt arbete. Om det är omöjligt att eliminera de negativa effekterna av ditt arbete, är det ditt jobb att stoppa det från att se dagen ljus. Med andra ord, du är inte bara anlitad för att gräva ett dike utan också för att överväga de ekonomiska, sociologiska och ekologiska konsekvenserna av detta dike. Om diket inte uppfyller dina krav är det ditt jobb att förstöra spadarna.

En designer använder sin expertis som en service till andra, utan att vara en tjänare. Att säga nej är en designkompetens. Att fråga varför är en designkompetens. Att himla med ögonen är inte en designkompetens. Att fråga sig själv varför vi skapar någonting är en oändligt mycket bättre fråga att ställa än att fråga sig själv huruvida det är möjligt att skapa någonting. 


### En designer välkomnar kritik.

Ingen etisk kod ska skydda ditt arbete från kritik, oavsett om den kommer från uppdragsgivare, allmänheten eller andra designers. Tvärtom bör du uppmuntra till kritik för att kunna skapa bättre arbete i framtiden. Om ditt arbete är så ömtåligt att det inte kan motstå kritik bör det inte existera. Tidpunkten att testköra ditt arbete är innan arbetet är skarpt. Var öppen för kritik, varifrån den än kommer.

Syftet med kritik, när den ges på ett lämpligt vis, är att utvärdera och förbättra arbetet. Kritik är en gåva. Den gör bra arbete ännu bättre. Den hindrar dåligt arbete från att se dagens ljus.

Kritik bör efterfrågas och välkomnas i alla steg i designprocessen. Du kan inte ändra en tårta när du har bakat klart den. Du kan däremot öka chansen för att ditt projekt blir framgångsrikt genom att få feedback tidigt och ofta. Det är ditt ansvar att be om kritik.


### En designer strävar efter att känna sin målgrupp.

Design är avsiktliga lösningar på avgränsade problem. För att veta om du på ett riktigt sätt löser dessa problem behöver du möta de människor som har problemen. Om du är en medlem i en grupp bör din grupp sträva efter att tänka på dessa människor. Ju mer en projektgrupp kan beakta den målgrupp som gruppen skapar lösningar för, desto bättre kan gruppen lösa målgruppens problem. Gruppen kan betrakta problemet från olika perspektiv, från olika utgångspunkter, från olika uppsättningar behov och erfarenheter. En grupp med ett enda perspektiv kommer inte att förstå de avgränsningar de behöver designa för lika bra som en grupp som har ett flertal perspektiv.

Men empati då? Empati är en vacker omskrivning för uteslutande. Om du till exempel vill veta hur kvinnor använder något du designar, se till att det finns en kvinna i designgruppen.


### En designer tror inte på extremfall.

När du bestämt vem du designar för gör du också en underförstådd avgränsning av vem du inte designar för. Länge benämnde vi de människor som inte var avgörande för vår produkts framgång som "extremfall". Vi marginaliserade människor och vi tog ett beslut om att det fanns människor i världen vars problem inte var värda att försöka lösa.

Facebook påstår sig ha två miljarder användare. En procent av två miljarder, som många skulle se som extremfall, utgör tjugo miljoner människor. Dessa är människorna vid marginalen.

"När du kallar någonting ett extremfall definierar du egentligen gränsen för vad du bryr dig om." — Eric Meyer

Dessa är transpersonerna som sorteras bort vid utkanten genom "real names project". Dessa är de ensamma mödrarna som fastnar vid marginalen när blanketter behöver "båda föräldrars underskrift". Dessa är äldre invandrare som går till valstugor och ingen information finns på deras modersmål.

Dessa är inte extremfall, de är mänskliga varelser och vi är skyldiga dem vårt bästa arbete.


### En designer är en del av en professionell gemenskap.

Du är en del av en professionell gemenskap och hur du hanterar ditt jobb och dig själv professionellt påverkar alla i denna gemenskap. Precis som det stigande tidvattnet påverkar alla båtar så påverkas alla som simmar i en bassäng av att du skiter i den. Om du är oärlig mot en uppdragsgivare eller arbetsgivare kommer den designer som kommer efter dig att få betala för det. Om du arbetar gratis kommer designern efter dig att förväntas göra detsamma. Om du inte står upp och vägrar göra dåligt arbete kommer designern efter dig att behöva jobba dubbelt så hårt för att kompensera för det.

Även om en designer har en moralisk skyldighet att förtjäna sitt uppehälle efter sin bästa förmåga och möjlighet, så är det att göra oss andra en otjänst om det görs på andras bekostnad. Häng inte ut en kollega för att genomföra din egen agenda. Detta inkluderar publik omdesign av någon annans arbete, spekulativt arbete, obeställt arbete, och plagiat.

En designer försöker bygga en gemenskap, inte att splittra den.


### En designer välkomnar ett fält präglat av mångfald och konkurrenskraft.

Genom hela sin karriär försöker en designer att lära. Det innebär att konfrontera det hen inte vet. Det innebär att lyssna till andra människors erfarenheter. Det innebär att välkomna och uppmuntra människor med olika bakgrund, från olika kulturer. Det innebär att göra plats vid bordet för de människor som samhället historiskt har förtryckt. Vi måste låta traditionellt marginaliserade röster höras i professionen. Mångfald leder till bättre resultat och lösningar. Mångfald leder till bättre design.

En designer håller koll på sitt ego, vet när det är dags att hålla tyst och lyssna, är medveten om sina egna fördomar, välkomnar ifrågasättande av dem och slåss för att göra plats för dem som tidigare inte fått höras.


### En designer tar sig tid för självreflektion.

Ingen designer vaknar en dag och bestämmer sig för att kasta ut sin etik genom fönstret. Det sker långsamt, på ett sluttande plan. Det är en rad små beslut som till och med verkar rimliga just då, och därför - innan du vet ordet av - designar du en dag filter-gränssnitt för Walmarts vapen-onlineshop.

Ta dig tid för självreflektion nån gång per kvartal. Utvärdera de beslut du gjort den senaste tiden. Är du sann mot dig själv? Eller förflyttar du dina etiska gränser några decimetrar åt gången, i takt med löneförhöjningar eller aktieoptioner?

Har du girat ur kurs? Rätta till det. Är din arbetsplats en oetisk helveteshåla? Skaffa en ny.

Ditt arbete är ditt val, gör det på rätt sätt.
